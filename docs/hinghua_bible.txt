Cho̤̍ng-sa̤-gi̍ 創世紀
Dā̤ 1 Ca̤uⁿ 第一章 

1:1 Kî-táu Siō̤ng-Da̤̍ cho̤̍ng-cho̤̍ ting-dā̤.
起頭上帝創造天地。 

1:2 Dā̤ sī ko̤ng-hṳ, o-bū-bū; ching-e̤ng mi̍ng-dêng a̍ng-a̍ng; Siō̤ng-Da̤̍ ē Síng, eōng-héng leo̍h cûi-mi̍ng.
地是空虚，烏漠漠；深淵面頂暗暗；上帝其神，運行落水面。 

1:3 Siō̤ng-Da̤̍ gô̤ng, Da̤u̍h ū gng: cuh ū gng.
上帝講，著有光：就有光。 

1:4 Siō̤ng-Da̤̍ kua̍ⁿ ca̤̍ gng sī heô: Siō̤ng-Da̤̍ cuh beong gng gah a̍ng.
上帝看這光是好：上帝就分光佮暗。 

1:5 Siō̤ng-Da̤̍ miá ca̤̍ gng ga̤̍u ceo̍ di̍h-dng, miá ca̤̍ a̍ng ga̤̍u ceo̍ má-láu. Ū má-láu, ū di̍h-dng; ca̤̍ sī táu seo̍h di̍h.
上帝名這光叫做日中，名這暗叫做冥頭。有冥頭，有日中；這是頭一日。

1:6 Siō̤ng-Da̤̍ gô̤ng, Cûi do̤-ng da̤u̍h ū ko̤ng-ki̍, ta̤̍h beong kui siō̤ng hā ē cûi.
上帝講，水當央著有空氣，摕分開上下其水。 

1:7 Siō̤ng-Da̤̍ cuh ceo̍ ko̤ng-ki̍, sâi ko̤ng-ki̍ dêng-ni̍ ē cûi gah ko̤ng-ki̍ ō̤-dā̤ ē cûi du̍i do̤-ng beong kṳ̍; cuh ū ah-na.
上帝就造空氣，使空氣頂勢其水佮空氣下底其水對當央分去；就有阿若。

1:8 Siō̤ng-Da̤̍ miá ca̤̍ ko̤ng-ki̍ ga̤̍u Ting. Ū má-láu, ū di̍h-dng; ca̤̍ sī dā̤-dī di̍h.
上帝名這空氣叫天。有冥頭，有日中；這是第二日。

1:9 Siō̤ng-Da̤̍ gô̤ng, Ting-ō̤ ciô̤-sā̤ ē cûi, da̤u̍h cṳ̄ seo̍h ūi-chṳ̍, sâi le̤̍h-dā̤ hēng chōi: cuh ū ah-na.
上帝講，天下這価水，著聚一位處，使陸地現出，就有阿若。

1:10 Ca̤̍ do̤ ē tó Siō̤ng-Da̤̍ miá ga̤̍u Le̤̍h-dā̤; miá cûi cṳ̄ ē ūi-chṳ̍ ga̤̍u Hâi: Siō̤ng-Da̤̍ kua̍ⁿ ah-na sī heô.
這焦其塗上帝名叫陸地；名水聚其位處叫海：上帝看阿若是好。 

1:11 Siō̤ng-Da̤̍ gô̤ng, Dā̤ da̤u̍h saⁿ geh-cî ē châu, gah cha̍i, léng saⁿ go̍ih-cî ē chiu̍; go̍ih-cî bau heo̍h, deo bíng i ē cê̤ng-lūi leo̍h dā̤ lē: cuh ū ah-na.
上帝講，地著生結子其草，佮菜，連生果子其樹；果子包核，都憑伊其種類落地禮：就有阿若。

1:12 Dā̤ cuh saⁿ geh-cî ē châu, gah cha̍i, gṳ̄-go̤h bíng i ē cê̤ng-lūi, léng geh go̍ih-cî ē chiu̍; go̍ih-cî bau heo̍h, deo bíng i ē cê̤ng-lūi: Siō̤ng-Da̤̍ kua̍ⁿ ah-na sī heô.
地就使結子其草，佮菜，俱各憑伊其種類；連結果子其樹，果子包核，都憑伊其種類：上帝看阿若是好。

1:13 Ū má-láu, ū di̍h-dng; ca̤̍ sī dā̤-so̤ⁿ di̍h.
有冥頭，有日中，這是第三日。 

1:14 Siō̤ng-Da̤̍ gô̤ng, Ting-dêng da̤u̍h ū huah-gng ē tâ̤, sâi heong-beh di̍h-dng má-láu, láu ceo̍ gi̍-heō ā̤ diāⁿ seo̍-sí, di̍h-gí, níng-so̍i;
上帝講，天頂著有發光其體，使分別日中冥頭，留做記號會定四時，日期，年歲； 

1:15 bi̍ng-chiâⁿ huah gng leo̍h ting-dêng, muâ ca̤̍u leo̍h dā̤ lē: cuh ū ah-na.
並且發光落天頂，滿照落地禮：就有阿若。 

1:16 Siō̤ng-Da̤̍ ceo̍ nn̄g gá̤ duā gng: duā ē guâng di̍h-dng, sa̤̍ ē guâng má-láu: buh ceo̍ hiô̤-sā̤ ē chaⁿ.
上帝造兩個大光：大其管日中，細其管冥頭，復造許価其星。 

1:17 Siō̤ng-Da̤̍ bá̤-le̍h i leo̍h ting-dêng, muâ ca̤̍u leo̍h dā̤ lē,
上帝排列伊落天頂，滿照落地禮，

1:18 ta̤̍h guâng-lî di̍h má, beong gng gah a̍ng: Siō̤ng-Da̤̍ kua̍ⁿ ah-na sī heô.
摕管理日冥，分光佮暗：上帝看阿若是好。 

1:19 Ū má-láu, ū di̍h-dng; ca̤̍ sī dā̤-si̍ di̍h.
有冥頭，有日中，這是第四日。 

1:20 Siō̤ng-Da̤̍ gô̤ng, Cûi da̤u̍h muâ saⁿ ū ua̍h-miā ē dō̤ng-beo̍h, buh ū câ̤u boi leo̍h dā̤ sā̤uⁿ, dêng-ni̍ lé̤ ga̍u ko̤ng-ki̍ do̤-ng.
上帝講，水著滿生有活命其動物，復有造飛落地上，頂勢摅到空氣當央。

1:21 Siō̤ng-Da̤̍ cuh ceo̍ duā-hṳ́, léng cûi-lî sê̤ saⁿ ū ua̍h-miā ē dō̤ng-beo̍h, deo bíng i ē cê̤ng-lūi: ga̍u go̤h-cê̤ng boi ē câ̤u, deo bíng i ē cê̤ng-lūi; Siō̤ng-Da̤̍ kua̍ⁿ ah-na sī heô.
上帝就造大魚，連水裏所生有活命其動物，都憑伊其種類：到各種飛其鳥，都憑伊其種類；上帝看阿若是好。 

1:22 Siō̤ng-Da̤̍ ce̤h-ho̤h i gô̤ng, Seng-e̤̍h cīng-sā̤, che̤ng-muâ leo̍h hâi; câ̤u iā seng-e̤̍h cīng sā̤ leo̍h dā̤.
上帝祝福伊講，生育盡価，充滿落海；鳥也生育盡価落地。 

1:23 Ū má-láu, ū di̍h-dng; ca̤̍ sī dā̤-ngō di̍h.
有冥頭，有日中，這是第五日。 

1:24 Siō̤ng-Da̤̍ gô̤ng, Dā̤ da̤u̍h muâ saⁿ ua̍h ē mo̍ih-nō̤, deo bíng i ē cê̤ng-lūi; táu-saⁿ, táng-hiō̤, iâ-siu̍, deo bíng i ē cê̤ng-lūi: cuh ū ah-na.
上帝講，水著滿生活其物乇，都憑伊其種類；頭牲，蟲蟻，野獸，著憑伊其種類：就有阿若。 

1:25 Siō̤ng-Da̤̍ cuh ceo̍ iâ-siu̍, deo bíng i ē cê̤ng-lūi, táu-saⁿ deo bíng i ē cê̤ng-lūi, dā̤ sā̤uⁿ táng-hiō̤, deo bíng i ē cê̤ng-lūi: Siō̤ng-Da̤̍ kua̍ⁿ ah-na sī heô.
上帝就造野獸，都憑伊其種類，頭牲都憑伊其種類，地上蟲蟻，都憑伊其種類：上帝看阿若是好。 

1:26 Siō̤ng-Da̤̍ gô̤ng, Guâ-go̤h-náng da̤u̍h ceo̍ náng, chā̤uⁿ Guâ-go̤h-náng ē siō̤ng; sâi i guáng hâi lē hṳ́, boi ē câ̤u, táu-saⁿ gah háng dôiⁿ-dāng leo̍h dā̤ ē táng-hiō̤, léng guâng go̤ng-cé̤ⁿ dā̤.
上帝講，我各人著造人，像我各人其樣；使伊管海禮魚，飛其鳥，頭牲佮凡轉動落地其蟲蟻，連管仝全地。 

1:27 Siō̤ng-Da̤̍ cuh bíng beông-sing ē siō̤ng ceo̍ náng, ceo̍ i cuh sī chā̤uⁿ Siō̤ng-Da̤̍ ē siō̤ng; ceo̍ ā dah-bo, iā ceo̍ sîng-ná̤u.
上帝就憑本身其樣造人，造伊就是像上帝其像，造下丈夫，也造嬸娘。 

1:28 Siō̤ng-Da̤̍ ce̤h-ho̤h i; gah i gô̤ng, Seng-e̤̍h cīng-sā̤, che̤ng-muâ leo̍h ciâ dā̤; dā̤ keoh dṳ̂ sê̤ guâng, léng guâng hâi lē ē hṳ́, boi ē câ̤u, gah dā̤-sā̤uⁿ go̤h-cê̤ng ū ua̍h-miā ē mo̍ih-nō̤.
上帝祝福伊；佮伊講，生育盡価，充滿落隻地；地乞汝所管，連管海禮其魚，飛其鳥，佮地上各種有活命其物乇。 

1:29 Siō̤ng-Da̤̍ gô̤ng, Muâ-dā̤ geh-cî ē cha̍i-se̤, bau-heo̍h ē go̍ih-cî-chiu̍, Guâ deo seo̍ keoh dṳ̂ sia̍h;
上帝講，滿地結子其菜蔬，包核其果子樹，我都賜乞汝食。 

1:30 nō̤ leo̍h dā̤-sā̤uⁿ câu ē iâ-siu̍, ko̤ng-de̤ng boi ē câ̤u, gah dôiⁿ-dāng leo̍h dā̤ go̤h cê̤ng ua̍h ē mo̍ih-nō̤, Guâ deo seo̍ chaⁿ-châu keoh i sia̍h: cuh ū ah-na.
偌落地上走其野獸，空中飛其鳥，佮轉動落地各種活其物乇，我都賜青草乞伊食：就有阿若。 

1:31 Siō̤ng-Da̤̍ kua̍ⁿ sê̤ ceo̍ ē cīng heô. Ū má-láu, ū di̍h-dng; ca̤̍ sī dā̤-la̍h di̍h.
上帝看所造其盡好。有冥頭，有日中；這是第六日。 

Dâ 2 Ca̤uⁿ 第二章

2:1 Ting dā̤ māng-beo̍h gi̍-céng siáⁿ lâ̤u.
天地萬物既然成了。

2:2 Ga̍u dā̤-chih di̍h, Siō̤ng-Da̤̍ ceo̍ mo̍ih-nō̤ ē gang-hu î-ging é̤ng-ceo̍ng; cuh leo̍h dā̤-chih di̍h ang-hē̤.
到第七日，上帝造物乇其工夫已經完竣；就落第七日安歇。 

2:3 Ing cî seo̍h di̍h, Siō̤ng-Da̤̍ ceo̍ māng-beo̍h ē gang-hu î-ging é̤ng-ceo̍ng, cuh ang-hē̤; go̍-cheô ga̍ng-ho̤h leo̍h ca̤̍ seo̍h di̍h, diāⁿ ceo̍ Si̍ng-di̍h.
因只一日，上帝造萬物其工夫已經完竣，就安歇；故此降福落這一日，定做聖日。 

2:4 Cho̤̍ng-cho̤̍ ting-dā̤ lái-le̍h sī ah-na; Á̤-Hó̤-Hua Siō̤ng-Da̤̍ ceo̍ ting dā̤ ē di̍h,
創造天地來歷是阿若；耶和華上帝做天地其日， 

2:5 dā̤ lē bōi saⁿ chô̤-bo̤̍h, bōi saⁿ cha̍i-se̤; ing Á̤-Hó̤-Hua Siō̤ng-Da̤̍ béng leo̍h-hō leo̍h dā̤ lē, iā beó náng geng-ce̤̍ng ca̤̍ dā̤.
地禮未生草木，未生菜蔬，因耶和華上帝便落雨落地禮，也無人耕種這地。 

2:6 Ū bó-bū iú dā̤ lē chōi, ta̤̍h ceōng-ce̍h muâ dā̤.
有寞霧由地禮出，摕潤澤滿地。 

2:7 Á̤-Hó̤-Hua Siō̤ng-Da̤̍ ē̤ng tó ceo̍ náng, ta̤̍h seng ki̍ beóng di̍h i̍ pi̍-kang, cuh siáⁿ ceo̍ ū seng-síng ē náng.
耶和華上帝用塗造人，摕生氣㖹入伊鼻空，就成做有生神其人。 

2:8 Á̤-Hó̤-Hua Siō̤ng-Da̤̍ leo̍h dang-bing Ai-déng seh seo̍h gá̤ hóiⁿ; ta̤̍h sê̤ ceo̍ ē náng ba̍ng deó hn̄g-lî.
耶和華上帝落東邊埃田設一個園；摕所造其人放佇許裏。 

2:9 Á̤-Hó̤-Hua Siō̤ng-Da̤̍ sâi dā̤ saⁿ go̤h-cêng ē chiu̍, ā̤ kua̍ⁿ lē, ā̤ sia̍h lē; dng hóiⁿ lē do̤-ng ū seng-mīng ē chiu̍, iā ū heong-beh sēng-o̤h ē chiu̍.
耶和華上帝使地生各種其樹，會看禮，會食禮；中園禮當央有生命其樹，也有分別善惡其樹。

2:10 Ū eó cé̤ng Ai-déng láu chōi, ta̤̍h gua̍ng ca̤̍ hóiⁿ; ca̤̍ eó iú hiô̤ beong ceo̍ si̍ po̤ⁿ.
有河從埃田流出，摕灌這園；這河由許分做四爿。 

2:11 Táu seo̍h dá̤u miá Bî-seo̍ng: kuáng láu leo̍h Ha̍h-hi-la̍h dā̤ ē si̍-úi; hiô̤ dā̤-ho̤ng cheoh-sâng hó̤ng-ging.
頭一條名比遜：環流落哈腓拉地其四圍；許地方出產黄金。 

2:12 Ca̤̍ dā̤-ho̤ng ē ging da̍i heô; iā cheoh-sâng bî-do̤-la̍h, (Bî-do̤-la̍h ū náng huang-i̍h ceo̍ cṳ̂-ha̤uⁿ.) léng so̤h-háng beô-sa̤uh. (So̤h-háng beô-sa̤u̍h ū náng huang-i̍h ceo̍ áng-mâ-nô̤; ū náng huang-i̍h ceo̍ chaⁿ-su̍i-ge̤̍h.)
這地方其金大好；也出產比多拉，（比多拉有人翻譯做寶珠，有人翻譯做乳香。）連朔杭寶石。（朔杭寶石有人翻譯做紅瑪瑙，有人翻譯做青粹玉。） 

2:13 Dā̤-dī dá̤u eó miá Gí-heo̍ng; kuáng láu leo̍h Gô-si̍h dā̤ si̍-úi.
第二條河名其訓；環流落古實地四圍。 

2:14 Dā̤-so̤ⁿ dá̤u có miá Hi-dâ̤-geh, Iáu leo̍h A-seo̍h dang-bing. Dā̤-si̍ dá̤u cuh sī Beh-la̍h eó.
第三條河名希底結，流落亞述東邊。第四條就是百辣河。 

2:15 Á̤-Hó̤-Hua Siō̤ng-Da̤̍ cuh dua̍ ca̤̍ náng. ba̍ng leo̍h Ai-déng-hóiⁿ, sâi i cai-ce̤̍ng ka̍ng-siû.
耶和華上帝就帶這人。放落埃田園，使伊栽種看守。 

2:16 Á̤-Hó̤-Hua mīng i gô̤ng, Hóiⁿ-lî go̤h chiu̍ ē go̍ih-cî, dṳ̂ ā̤ súi-i̍ meô sia̍h:
耶和華上帝命伊講，園裏各樹其果子，汝會隨意罔食：

2:17 nō̤ ca̤̍ heong-beh sēng-o̤h-chiu̍ ē go̍ih-cî, dṳ̂ n̄g-tang sia̍h; sia̍h hṳ̂ seo̍h di̍h dih-dih sî.
偌這分別善惡樹其果子，汝伓通食；食許一日的的死。 

2:18 Á̤-Hó̤-Hua Siō̤ng-Da̤̍ gô̤ng, Ca̤̍ náng duaⁿ-gá̤ do̍ beó seo̍h-moi heô, Guâ beoh ceo̍ seo̍h gá̤ po̍i-gâ̤u bang-cē̤ i.
耶和華上帝講，這人單個住無什物好，我卜做一個配偶幫助伊。

2:19 Á̤-Hó̤-Hua Siō̤ng-Da̤̍ ta̤̍h tó ceo̍ chéng-iâ go̤h-cê̤ng ē iâ-siu̍, ko̤ng-de̤ng boi ē câ̤u; dua̍ ga̍u A̍-do̤ng mi̍ng-sá̤ⁿ; kua̍ⁿ ca̤̍ náng heō i ga̤̍u seo̍h-moi; ciô̤-sā̤ ū na̍h-miā mo̍ih-nō̤ ē miá, cuh bíng A̍-do̤ng sê̤ ching ē ceo̍ diāⁿ-da̤u̍h.
耶和華上帝摕塗做田野各種其野獸，空中飛其鳥；帶遘亞當面前，看這人號伊叫什物；這価有活命物乇其名，就憑亞當所稱其做定著。 

2:20 A̍-do̤ng leo̍h le̤̍h-he̤h, boi ē câ̤u, iâ-siu̍, deo heō ā miá; nō̤ A̍-do̤ng beó deh po̍i-gâ̤u bang-cē̤ i.
亞當落六畜，飛其鳥，野獸，都號下名；偌亞當無得配偶幫助伊。

2:21 Á̤-Hó̤-Hua Siō̤ng-Da̤̍ sâi A̍-do̤ng heô-keo̍ng, chṳ̂ i seo̍h dá̤u hia̍h-geoh, cuh ta̤̍h ne̤̍h bô muâ hiô̤ ūi-chṳ̍.
耶和華上帝使亞當好困，取伊一條脅骨，就摕肉補滿那位處。 

2:22 Á̤-Hó̤-Hua Siō̤ng-Da̤̍ cuh cio̤ng sê̤ ta̤̍h leo̍h A̍-do̤ng sing lē ē hia̍h-geoh ceo̍ ā sîng-ná̤u-náng, dua̍ ga̍u A̍-do̤ng táu-sáⁿ.
耶和華上帝就將所摕落亞當身禮其脅骨做下嬸娘人，帶遘亞當頭前。

2:23 A̍-do̤ng gô̤ng, Ca̤̍ sī guâ geoh do̤-ng ē geoh, ne̤̍h do̤-ng ē ne̤̍h; ing i sī iú dah-bo-náng sing lē chṳ̂ chōi, da̤u̍h ching i ga̤̍u sîng-ná̤u. (Bing Hi-beh-lái ngói-meóng, dah-bo ga̤̍u I-si, sîng-ná̤u gá̤u I-sa, ca̤̍ nn̄g gu̍ uā, ing ū seo-gṳ̄ng, hêng-míng sîng-ná̤u sī iú dah-bo hiô̤ heō miá ē i̍-gī.)
亞當講，這是我骨當央其骨，肉當央其肉；因伊是由丈夫人身禮取出，著稱伊叫嬸娘（憑希伯來原文，丈夫叫伊施，嬸娘叫伊沙，這兩句話，音有廝近，顯明嬸娘是由丈夫許號名其意義。） 

2:24 Go̍-cheô náng lī ló̤-bō̤ ná̤u-lâ̤, gah láu-mâ léng-ha̍h, siáⁿ ceo̍ seo̍h tâ̤.
故此人離老父娘奶，佮老媽連合，成做一體。 

2:25 Hu-hū nn̄g gá̤ náng, chih-sing lo̍-tâ̤, iā beó sa̤u-lâ̤.
夫婦兩個人，赤身露體，也無羞禮。

Dâ 3 Ca̤uⁿ第三章 

3:1 Á̤-Hó̤-Hua Siō̤ng-Da̤̍ sê̤ ceo̍ ciô̤-gá̤ seng-beo̍h, beó mo̍ih ā̤ gu-gua̍i leo̍h sió̤. Sió̤ gah sîng-ná̤u-náng gô̤ng, Hóiⁿ-lî ciô̤-gá̤ chiu̍ ē go̍ih-cî, Siō̤ng-Da̤̍ meh deo gîng-ga̍i dṳ̂ n̄g-tang sia̍h lō̤?
耶和華上帝所造這個生物，無物會古怪落蛇。蛇佮嬸娘人講，園裏這個樹其果子，上帝乜都警戒汝伓通食囉? 

3:2 Sîng-ná̤u-náng i̍ng sió̤ gô̤ng, Hóiⁿ-lî ciô̤-sā̤ chiu̍ ē go̍ih-cî, guâ deo ā̤ sia̍h lē:
嬸娘人應蛇講，園裏這価樹其果子，我都會食禮： 

3:3 bí-do̤̍h hóiⁿ do̤-ng ū seo̍h dau chiu̍ ē go̍ih-cî, Siō̤ng-Da̤̍ gîng-ga̍i, gô̤ng, Ng-tang sia̍h, iā n̄g-tang mo, gaiⁿ lē ā̤ ga̍u sî-mó̤ng.
惟獨園當央有一株樹其果子，上帝警戒，講，伓通食，也伓通摸，驚禮會遘死亡。 

3:4 Sió̤ du̍i sîng-ná̤u-náng gô̤ng, Dṳ̂ bōi ih-dēng sî:
蛇對嬸娘人講，汝未一定死： 

3:5 ing Siō̤ng-Da̤̍ cai dṳ̂ sia̍h ca̤̍ go̍ih-cî hṳ̂ seo̍h di̍h, dṳ̂ ma̍h-ciu ā̤ cing, dṳ̂ cuh chā̤uⁿ Siō̤ng-Da̤̍ ā̤ bēng-be̍h sēng-o̤h, go̍-cheô gîng-ga̍i dṳ̂ n̄g-tang sia̍h.
因上帝知汝食這果子許一日，汝目珠會真，汝就會像上帝會辨別善惡，故此警戒汝伓通食。

3:6 Sîng-ná̤u-náng gi̍ng ca̤̍ chiu̍ ē go̍ih-cî, ā̤ sia̍h, ā̤ kua̍ⁿ lē, buh ā̤ iā di̍-hā̤, tang seo-bō, cuh dia̍ng ca̤̍ go̍ih-cî sia̍h: buh ta̤̍h keoh i dah-bo, i dah-bo iā sia̍h.
嬸娘人見這樹其果子，會食，會看禮，復會益智慧，通思慕，就摘這果子食：復摕乞伊丈夫，伊丈夫也食。 

3:7 Nn̄g gá̤ náng ē ma̍h-ciu cuh cing, cia̍ⁿ gi̍ng-gah sī chih-sing lo̍-tâ̤; cuh bīng bú-hua-gô̤ ē chiu̍-na̤u̍h ceo̍ geóng.
兩個人其目珠就真，則見覺是赤身露體；就編無花果其樹箬做裙。 

3:8 Ga̍u di̍h-táu siá, ná̤u ē boiⁿ kî, Á̤-Hó̤-Hua Siō̤ng-Da̤̍ giáⁿ leo̍h hóiⁿ-lî: A̍-do̤ng gah sîng-ná̤u-náng tiaⁿ-mói Á̤-Hó̤-Hua Siō̤ng-Da̤̍ ē siaⁿ-ing, cuh deó leo̍h hóiⁿ ē chiu̍-pa̍ng, piā Á̤-Hó̤-Hua Siō̤ng-Da̤̍ ē mi̍ng.
到日頭斜，涼其風起，耶和華上帝行落園裏：亞當佮嬸娘人聽聞耶和華上帝其聲音，就佇落園其樹縫，避耶和華上帝其面。

3:9 Á̤-Hó̤-Hua Siō̤ng-Da̤̍ ga̤̍u A̍-do̤ng gô̤ng, Dṳ̂ deó deoh-leo? 
耶和華上帝叫亞當講：汝佇底那？

3:10 I i̍ng gô̤ng, Guâ tiaⁿ-mói Dṳ̂ siaⁿ-ing deó hóiⁿ-lî, ing guâ lo̍-tâ̤ ē é̤ng-go̍, cuh giaⁿ, câu kṳ̍ deó.
伊應講，我聽聞汝聲音佇園裏，因我露體其緣故，就驚，走去佇。

3:11 Siō̤ng-Da̤̍ gô̤ng, Hn̍g-dáng gah dṳ̂ gô̤ng, dṳ̂ lo̍-tâ̤ lē? Guâ gi̍ng-cî dṳ̂ ū sia̍h lō̤?
上帝講，何人佮汝講，汝露體禮?我禁止汝伓通食這樹其果子，汝有食囉? 

3:12 A̍-do̤ng gô̤ng, Dṳ̂ sê̤ seo̍ guâ ē sîng-ná̤u-náng, ta̤̍h ca̤̍ chiu̍ ē go̍ih-cî keoh guâ, guâ cuh sia̍h.
亞當講，汝所造我其嬸娘人，摕這樹其果子乞我，我就食。 

3:13 Á̤-Hó̤-Hua Siō̤ng-Da̤̍ cuh ka̍ng sîng-ná̤u-náng gô̤ng, Dṳ̂ seh-na ah-na ceo̍ lē? Sîng-ná̤u-náng i̍ng gô̤ng, Sī sió̤ iû-he̍h guâ, guâ cia̍ⁿ sia̍h.
耶和華上帝就勘嬸娘人講，汝怎若阿若做禮？嬸娘人應講，是蛇誘惑我，我則食。 

3:14 Á̤-Hó̤-Hua Siō̤ng-Da̤̍ cuh gah sió̤ gô̤ng, Dṳ̂ gi̍-céng ceo̍ ca̤̍ seō, bih-dēng piāⁿ hiô̤-sā̤ le̤̍h-he̤h, beh-siu̍, ge̍ng-ga siū mo̤̍; dṳ̂ da̤u̍h ē̤ng bah-dô giáⁿ-dō, seo̍h-sa̤̍ sia̍h tó.
耶和華上帝就佮蛇講，汝既然做這事，必定併許価六畜，百獸，更加受罵；汝著用腹肚行路，一世食塗。 

3:15 Guâ beoh sâi dṳ̂ gah sîng-ná̤u-náng geh-giú: i hā̤u-a̤̍ beoh pā sio̤ng dṳ̂ ē táu, dṳ̂ beoh pā sio̤ng i ē ko̤-āu-daⁿ.
我卜使汝佮嬸娘人結仇：伊後裔卜拍傷汝其頭，汝卜拍傷伊其骹後踭。 

3:16 Buh gah sîng-ná̤u-náng gô̤ng, Guâ dih-dih sâi dṳ̂ dua̍-sing cīng-kô, saⁿ-giô̤ⁿ keh-kui; dṳ̂ dih-dih siô̤ng-bō dṳ̂ dah-bo, dah-bo iā guâng dṳ̂.
復佮嬸娘人講，我的的使汝帶身盡苦，生囝喫虧；汝的的想慕汝丈夫，丈夫也管汝。 

3:17 Buh gah A̍-do̤ng gô̤ng, Dṳ̂ gi̍-céng tiaⁿ lāu-mâ ē uā, sia̍h Guâ sê̤ gi̍ng-cî sia̍h ē go̍ih-cî; dā̤ dih-dih ing dṳ̂ siū mo̤̍; dṳ̂ dih-dih seo̍h-sa̤̍-náng ló̤-kô, cia̍ⁿ ā̤ sia̍h ca̤̍ dā̤ lē sê̤ cheoh-sâng ē mo̍ih-nō̤:
復佮亞當講，汝既然聽老媽其話，食我所禁止食其果子；地的的因汝受罵；汝的的一世人勞苦，則會食這地禮所出產其物乇： 

3:18 dā̤ dih-dih ing-ūi dṳ̂ saⁿ chi̍-châu cīng sā̤; dṳ̂ dih-dih sia̍h chéng ē cha̍i:
地的的因爲汝生莿草盡価；汝的的食田其菜： 

3:19 ih-dēng guāⁿ láu muâ-mi̍ng, cia̍ⁿ ā̤ deh dih sia̍h, di̍h-di̍h gui ga̍u dṳ̂ sê̤ cheoh ē tó lē; dṳ̂ beông-lái sī tó, dih-dih ca̍i gui tó lē dôiⁿ.
一定汗流滿面，則會得的食，的的歸遘汝所出其塗禮；汝本來是塗，的的再歸塗禮轉。 

3:20 A̍-do̤ng miá i ē láu-mâ ga̤̍u Hā-hua; (Hā-hua huang-i̍h cuh sī saⁿ ē i̍-gī) ing i sī ló̤ng-cô̤ng bā-sa̍ⁿ ē ná̤u-lâ̤.
亞當名伊其老媽叫夏娃；（夏娃翻譯就是生其意義）因伊是攏總百姓其娘奶。 

3:21 Á̤-Hó̤-Hua Siō̤ng-Da̤̍ ta̤̍ A̍-do̤ng léng i lāu-mâ ceo̍ pói ē i-ná̤u keoh sē̤ng.
耶和華上帝替亞當連伊老媽做皮其衣裳乞頌。 

3:22 Á̤-Hó̤-Hua Siō̤ng-Da̤̍ gô̤ng, Náng î-ging ā̤ bēng-be̍h sēng-o̤h, hô̤ng-heoh chā̤uⁿ Guâ-go̤h-náng; giaⁿ lē i cheong-chiû, iā dia̍ng seng-mīng-chiu̍ ē go̍ih-cî sia̍h, cuh ā̤ ṳ̂ng-seng:
耶和華上帝講，人已經會辨別善惡，仿佛像我各人；驚禮伊伸手，也摘禮生命樹子食，就會永生： 

3:23 go̍-cheô Á̤-Hó̤-Hua Siō̤ng-Da̤̍ sâi ca̤̍ náng cheoh Ai-déng-hóiⁿ, geng-ce̤̍ng i-ga̍i sê̤ cheoh ē tó.
故此耶和華上帝使這人出埃田園，耕種伊价所出其塗。

3:24 cuh de̤̍h ca̤̍ náng cheoh kṳ̍; leo̍h Ai-déng-hóiⁿ dang-bing seh Gi-lō-bing, gah ā̤ ga̍i-bû ē lī-gia̍ng, ta̤̍h bô̤-siû seng-mīng-chiu̍ ē dō.
就逐這人出去；落埃田園東邊設基路冰，佮會价舞其利劍，摕把守生命樹其路。

Dâ 4 Ca̤uⁿ 第四章 

4:1 A̍-do̤ng gah lāu-mâ Hā-hua ceo̍ seo̍h báng-ga̤ⁿ; cuh dua̍-sing saⁿ Gai-ṳ̂ng, (Gai-ṳ̂ng huang-i̍h cuh sī "Deh da̤u̍h" ē i̍-gī) gô̤ng, Cṳ̂ sâi guâ deh dah-bo-giô̤ⁿ.
亞當佮夏娃做蜀房間，即帶身生該隱（該隱翻譯即是“得著”兮意義）講：“主使我得丈夫囝。”

4:2 Buh saⁿ Gai-ṳ̂ng i-dī A̍-beh. A̍-beh sī n̍g-á̤uⁿ ē náng, Gai-ṳ̂ng sī ceo̍-chéng ē náng.
復生該隱伊弟亞伯。亞伯是眏羊兮儂。

4:3 Ū seo̍h di̍h, Gai-ṳ̂ng ta̤̍h tó-sâng he̤̍ng keoh Cṳ̂.
有蜀日，該隱摕土產乞主。

4:4 A̍-beh ta̤̍h táu seo̍h tai saⁿ ē á̤uⁿ, léng ca̤̍ á̤uⁿ-iú lí he̤̍ng; Cṳ̂ ka̍ng-go̍ Â-beh léng i̍ sê̤ he̤̍ng ē mo̍ih-nō̤:
亞伯摕頭蜀胎生兮羊，連這羊油來獻。主看顧亞伯連伊所獻兮物乇，

4:5 beó ka̍ng-go̍ Gai-ṳ̂ng léng i sê̤ he̤̍ng ē mo̍ih-nō̤. Gai-ṳ̂ng cuh bi̍ng-mi̍ng duā siū-ki̍.
無看顧該隱連伊所獻兮物乇。該隱即變面大受氣。

4:6 Cṳ̂ gah Gai-ṳ̂ng gô̤ng, Dṳ̂ bi̍ng-mi̍ng siū-ki̍ seo̍h-moi é̤ng-go̍ lē?
主佮該隱講：“汝變面受氣是甚物緣故咧？

4:7 Seh-seô dṳ̂ héng-sēng, meh bā̤ gi̍ng siū-da̍h lō̤? Dû nō̤ héng-o̤h, cōi-gia̍h cuh ho̤̍h leo̍h móiⁿ-sá̤ⁿ; i iā dih-dih siô̤ng-bō dṳ̂, dṳ̂ ho̤h beoh guâng i.
設使汝行善，乜𣍐見受納咯?汝若行惡，罪孽即伏落門前，伊亦得々想慕汝，汝復著管伊。”

4:8 Î-hā̤u Gai-ṳ̂ng gah i-dī A̍-beh seo̍h ca̤̍ lái-le̍h; nn̄g gá̤ náng leo̍h chéng do̤-ng, Gai-ṳ̂ng cuh bā-î pā i-dī A̍-beh, tái i.
以後該隱佮伊弟亞伯seo̍h ca̤̍ lái-le̍h,兩個儂佇塍當央。該隱即爬起拍伊弟亞伯，治伊。

4:9 Cṳ̂ ka̍ng Gai-ṳ̂ng gô̤ng, Dṳ̂-di A̍-beh deó deoh-leo? Gai-ṳ̂ng i̍ng gô̤ng, N̄g-cai: guâ meh sī ka̍ng-guâng guâ-dī ē náng lō̤?
主勘該隱講：“汝弟亞伯佇底落？”該隱應講：“伓知。我乜是看管我弟兮儂咯？”

4:10 A̤-Hó̤-Hua gô̤ng, Dṳ̂ ū ceo̍ seo̍h-moi? dṳ̂-dī ē hā̤ ū siaⁿ-ing iú dā̤ lē huā giú Guâ.
耶和華講：“汝有做甚物？汝弟兮血有聲音由地底喊救我。

4:11 Dā̤ kio chu̍i, iú dṳ̂ chiû lē cī dṳ̂-dī ē hā̤; dṳ dih-dih siū mo̤̍, bā̤ deh ca̤̍ dā̤ ē lī-ih.
地開喙，由汝手接汝弟兮血，汝得々受罵，𣍐得地兮利益。

4:12 Dṳ̂ geng-ce̤̍ng dā̤, dā̤ n̄g ca̍i ta̤̍ dṳ̂ cheoh-li̍h; dṳ̂ dih-dih liú-dō̤ng leo̍h dā̤-sā̤uⁿ.
汝耕種地，地伓再替汝出力，汝得々流動落地上。”

4:13 Gai-ṳ̂ng du̍i Cṳ̂ gô̤ng, Guâ siū diāⁿ-cōi cīng dāng, si̍h-si̍h bā̤ dng-dih kî.
該隱對主講：“我受定罪盡重，我實々𣍐當得起。

4:14 Cṳ̂ da de̤̍h Guâ lī ca̤̍ dā̤: n̄g é̤ng guâ ca̍i gi̍ng Cṳ̂ ē mi̍ng: guâ gi̍-céng pa̤u-liú leo̍h dā̤-sā̤uⁿ, háng náng gṳ̄-da̤u̍h guâ, dih-dih tái guâ.
主仱逐我離這地，伓容我再見主兮面。我既然飄流落地上，凡儂遇著我，得々治我。”

4:15 Cṳ̂ cuh gah Gai-ṳ̂ng gô̤ng, Háng tái Gai-ṳ̂ng ē náng dih-dih siū hua̍h chih bōi. Cṳ̂ cuh ta̤̍h gi̍-heō seo̍ keoh Gai-ṳ̂ng, mêng-dih náng seo̍h gṳ̄-da̤u̍h cuh tái i.
主即佮該隱講：“凡治該隱兮儂得々受罰七倍。”主即摕記號賜乞該隱，免得儂遇著即治伊。

4:16 Iú ciâ Gai-ṳ̂ng te̤̍, lī Cṳ̂ mi̍ng-sá̤ⁿ, kṳ̍ Ai-déng dang-bing, Nô̤-deh dā̤-ho̤ng do̍.
由且該隱退，離主面前，去埃田東邊挪得地方住。

4:17 Gai-ṳ̂ng gah i lāu-mâ cuh dua̍-sing saⁿ Î-do̤̍h: hṳ̂ seo̍h sí Gai-ṳ̂ng kî seo̍h-ceō siáⁿ, cuh ta̤̍h i giô̤ⁿ ē miá heō ca̤̍ siáⁿ ga̤̍u Î-do̤̍h.
該隱佮伊老嬤做蜀房，伊老嬤就帶身生以諾。許蜀時，該隱起蜀座城，即摕伊囝兮名號這城叫以諾。

4:18 Î-do̤̍h saⁿ Î-la̍h; Î-la̍h saⁿ Bî-hō-ngâ-lī; Bî-hō-ngâ-lī saⁿ Mâ-tô-sah-lī; Mâ-tô-sah-lī saⁿ La̍h-be̍h.
以諾生以拉、以拉生米戶雅利、米戶雅利生瑪土撒利、瑪土撒利生拉麥。

4:19 La̍h-be̍h teô nn̄g gá̤ lāu-mâ; seo̍h gá̤ miá A̍-dāi, seo̍h gá̤ miá Sêng-la̍h.
拉麥討兩個老嬤，蜀個名亞大，蜀個名洗拉。

4:20 A̍-dāi saⁿ Ngâ-bah: i sī do̍ da̤̍uⁿ-báng n̍g táu-saⁿ náng ē cô-co̤ng.
亞大生雅八，伊是住帳篷眏頭牲儂兮祖宗。

4:21 I-dī miá Iú-bah: sī duáⁿ-gíng choi-sa̤u náng ē cô-co̤ng.
伊弟名猶八，是彈琴吹簫儂兮祖宗。

4:22 Sêng-la̍h saⁿ Tô-bah-gai-ṳ̂ng: sī pā-dáng pā-tī sai-hū ē cô-co̤ng; Tô-bah-gai-ṳ̂ng ē i-mo̍i miá Ná-mâ. 
洗拉生土八該隱，是拍銅拍鐵師傅兮祖宗，土八該隱兮伊妹名拿瑪。

4:23 La̍h-be̍h gah i nn̄g gá̤ lāu-mâ gô̤ng:
拉麥佮伊兩個老嬤講：
A̍-dāi Sêng-la̍h da̤u̍h tiaⁿ guâ ē siaⁿ-íng;
“亞大洗拉著聽我兮聲音；
La̍h-be̍h ē lāu-mâ tiaⁿ guâ ē uā:
拉麥兮老嬤聽我兮話；
Co̤̍ng-seō sio̤ng guâ, guâ beoh tái i;
壯士傷我，我慾治伊；
Iu̍-dó̤ng hāi guâ, guâ beoh hāi i:
幼童害我，我慾害伊。

4:24 Seh-seô tái Gai-ṳ̂ng dih-dih siū hua̍h chih bōi,
設使治該隱，得々受罰七倍；
Nō̤ tái La̍h-be̍h, dih-dih siū hua̍h chih-se̍h-chih bōi.
若治拉麥，得々受罰七十七倍。”

4:25 A̍-do̤ng buh gah i lāu-mâ ceo̍ seo̍h báng; i lāu-mâ saⁿ giô̤ⁿ, miá i ga̤̍u Seh-de̍h. (Seh-de̍h huang-i̍h cuh sī seh-li̍h ē i̍-gī.) gô̤ng, Siō̤ng-Da̤̍ ing-ūi guâ, li̍h seo̍h gá̤ giô̤ⁿ, ta̤̍ Gai-ṳ̂ng sê̤ tái ē A̍-beh.
亞當復佮伊老嬤做蜀房，伊老嬤生囝，名伊叫塞特（塞特翻譯即是“設立”兮意義）講：“上帝因為我，立我蜀個囝，替該隱所治兮亞伯。

4:26 Seh-de̍h iā saⁿ giô̤ⁿ, miá i ga̤̍u Î-nô̤-seō: hiô̤ sí-cā̤ náng kî-chiû dô̤-go̤̍ Á̤-Hó̤-Hua ē miá. (He̍h ceo̍, Náng kî-chiû cia̍ⁿ ching Siō̤ng-Da̤̍ ga̤̍u Á̤-Hó̤-Hua.)
塞特亦生囝，名伊叫以挪士。許時節儂起手禱告耶和華兮名。（或作，儂起手正稱上帝叫耶和華）

Dâ 5 Ca̤uⁿ 第五章 

5:1 A̍-do̤ng ē hāu-a̤̍ io̤h-lio̤̍h gi̍ deó ō̤-dâ̤. Dng Siō̤ng-Da̤̍ cho̤̍ náng sí-cā̤, sī chā̤uⁿ Siō̤ng-Da̤̍ ē siō̤ng cho̤̍ i;
亞當兮後裔io̤h-li̍o̤h記著下底。當上帝造儂時節，是照上帝兮相造伊。

5:2 cho̤̍ náng, iā cho̤̍ dṳ̂; dng cho̤̍ i bṳ̂ seo̍h di̍h, Siō̤ng-Da̤̍ ta̤̍h ho̤h-ki̍ ṳ̂ng i, ching i ceo̍ náng.
造男亦造女。當造伊兮許日，上帝摕福氣允伊，稱伊做儂。

5:3 A̍-do̤ng seo̍h-bā so̤ⁿ-se̍h ho̍i buh saⁿ giô̤ⁿ, ching-chā̤uⁿ ga̍i ē siō̤ng, ching i ē miá ga̤̍u Seh-de̍h.
亞當蜀百三十歲復生囝，親像「家己」相，稱伊兮名叫塞特。

5:4 A̍-do̤ng saⁿ Seh-de̍h āu, cāi sa̤̍ bā̤-bā níng, ho̤h ca̍i saⁿ náng-dṳ̂-giô̤ⁿ.
亞當生塞特後，在世八百年，復再生男女囝。

5:5 A̍-do̤ng ho̍i-siū sia̍h ga̍u gâu-bā so̤ⁿ-se̍h ho̍i cia̍ⁿ sî.
亞當歲壽食遘九百三十歲正死。

5:6 Seh-de̍h seo̍h-bā léng ngō ho̍i saⁿ Î-nô̤-seō:
塞特蜀百零五歲生以挪士，

5:7 Seh-de̍h saⁿ Î-nô̤-seō āu, cāi sa̤̍ bā̤-bā léng chih níng, ho̤h ca̍i saⁿ náng-dṳ̂-giô̤ⁿ:
塞特生以挪士後，在世八百零七年，復再生男女囝。

5:8 Seh-de̍h ho̍i-siū sia̍h ga̍u gâu-bā se̍h-dī ho̍i cia̍ⁿ sî.
塞特歲壽食遘九百十二歲正死。

5:9 Î-nô̤-seō gâu-se̍h ho̍i saⁿ Gai-náng:
以挪士九十歲生該南，

5:10 Î-nô̤-seō saⁿ Gai-náng āu, cāi sa̤̍ bā̤-bā se̍h-ngō níng, ho̤h ca̍i saⁿ náng-dṳ̂-giô̤ⁿ:
以挪士生該南後，在世八百十五年，復再生男女囝。

5:11 Î-nô̤-seō ho̍i-siū sia̍h ga̍u gâu-bā léng ngō ho̍i cia̍ⁿ sî.
以挪士歲壽食遘九百零五歲正死。

5:12 Gai-náng chih-se̍h ho̍i saⁿ Mâ-leh-le̍h:
該南七十歲生瑪勒列，

5:13 Gai-náng saⁿ Mâ-leh-le̍h āu, cāi sa̤̍ bā̤-bā si̍-se̍h níng, ho̤h ca̍i saⁿ náng-dṳ̂-giô̤ⁿ:
該南生瑪勒列後，在世八百四十年，復再生男女囝。

5:14 Gai-náng ho̍i-siū sia̍h ga̍u gâu-bā ih-se̍h ho̍i cia̍ⁿ sî.
該南歲壽食遘九百一十歲正死。

5:15 Mâ-leh-le̍h la̍h-se̍h-ngō ho̍i saⁿ Ngâ-le̍h:
瑪勒列六十五歲生雅列，

5:16 Mâ-leh-le̍h saⁿ Ngâ-le̍h āu, cāi sa̤̍ bā̤-bā so̤ⁿ-se̍h níng, ho̤h ca̍i saⁿ náng-dṳ̂-giô̤ⁿ.
勒列生雅列後，在世八百三十年，復再生男女囝。

5:17 Mâ-leh-le̍h ho̍i-siū sia̍h ga̍u bā̤-bā gâu-se̍h-ngō ho̍i cia̍ⁿ sî.
瑪勒列歲壽食遘八百九十五歲正死。

5:18 Ngâ-le̍h seo̍h-bā la̍h-se̍h-dī ho̍i saⁿ Î-do̤̍h:
雅列蜀百六十二歲生以諾，

5:19 Ngâ-le̍h saⁿ Î-do̤̍h āu, cāi sa̤̍ bā̤-bā níng, ho̤h ca̍i saⁿ náng-dṳ̂-giô̤ⁿ:
雅列生以諾後，在世八百年，復再生男女囝。

5:20 Ngâ-le̍h ho̍i-siū sia̍h ga̍u gâu-bā la̍h-se̍h-dī ho̍i cia̍ⁿ sî.
雅列歲壽食遘九百六十二歲正死。

5:21 Î-do̤̍h la̍h-se̍h-ngō ho̍i, saⁿ Mâ-tô-sah-la̍h:
以諾六十五歲生瑪土撒拉，

5:22 Î-do̤̍h saⁿ Mâ-tô-sah-la̍h āu, hō̤ng-seō Siō̤ng-Da̤̍; ("Hō̤ng-seō Siō̤ng-Da̤̍," ngé̤ng-meóng sī "Gah Siō̤ng-Da̤̍ cá̤ giáⁿ.") cāi sa̤̍ so̤ⁿ bā níng, ho̤h ca̍i saⁿ náng-dṳ̂-giô̤ⁿ:
以諾生瑪土撒拉後，奉事上帝（“奉事上帝”原文是“佮上帝齊行”），在世三百年，復再生男女囝。

5:23 Î-do̤̍h ho̍i-siū sia̍h ga̍u so̤ⁿ-bā la̍h-se̍h-ngō ho̍i:
以諾歲壽食遘三百六十五歲。

5:24 Î-do̤̍h hō̤ng-seō Siō̤ng-Da̤̍, Siō̤ng-Da̤̍ cī i kṳ̍; go̍-cheô beó deó ciâ sa̤̍-gang.
以諾奉事上帝，上帝接伊去，故此無佇者世間。

5:25 Mâ-tô-sah-la̍h seo̍h-bā beh-se̍h-chih ho̍i saⁿ La̍h-be̍h:
瑪土撒拉蜀百八十七歲生拉麥，

5:26 Mâ-tô-sah-la̍h saⁿ La̍h-be̍h āu, cāi sa̤̍ chih-bā beh-se̍h-dī níng, ho̤h ca̍i saⁿ náng-dṳ̂-giô̤ⁿ:
瑪土撒拉生拉麥後，在世七百八十二年，復再生男女囝。

5:27 Mâ-tô-sah-la̍h ho̍i-siū sia̍h ga̍u gâu-bā la̍h-se̍h-gâu ho̍i cia̍ⁿ sî.
瑪土撒拉歲壽食遘九百六十九歲正死。

5:28 La̍h-be̍h seo̍h-bā beh-se̍h-dī ho̍i saⁿ giô̤ⁿ:
拉麥蜀百八十二歲生囝，

5:29 ching i miá ga̤̍u Nô̤-a̍, (Nô̤-a̍ huang-i̍h cuh sī "ang-hē̤" ē i̍-gī) gô̤ng, Cṳ̂ lâ̤-mo̤̍ ciâ dā̤, sâi guâ chiû ceo̍ ló̤-kô; da ca̤̍ giô̤ⁿ dih-dih ang-hu̍i guâ.
稱伊名叫挪亞（“挪亞”翻譯即是“安歇”兮意義），講：“主詈罵者地，使我手做勞苦。仱這囝得々安慰我。

5:30 La̍h-be̍h saⁿ Nô̤-a̍ āu, cāi sa̤̍ ngō-bā gâu-se̍h-ngō níng, ho̤h ca̍i saⁿ náng-dṳ̂-giô̤ⁿ.
拉麥生挪亞後，在世五百九十五年，復再生男女囝。

5:31 La̍h-be̍h ho̍i-siū sia̍h ga̍u chih-bā chih-se̍h-chih ho̍i cia̍ⁿ sî.
拉麥歲數食遘七百七十七歲正死。

5:32 Nô̤-a̍ ngō-bā ho̍i, saⁿ Siâng, Háng, Ngâ-heo̍h.
挪亞五百歲生閃，含，雅弗。